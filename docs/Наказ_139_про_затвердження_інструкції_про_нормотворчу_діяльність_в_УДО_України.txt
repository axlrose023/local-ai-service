
ІНСТРУКЦІЯ
про нормотворчу діяльність в Управлінні державної охорони України 

I. Загальні положення
1. Ця Інструкція визначає єдину систему організації і порядку підготовки проектів нормативно-правових актів і розпорядчих документів  (далі – нормативні акти) в УДО України та застосовується при розробці:
проектів нормативних актів, що видаються УДО України;
проектів нормативних актів, що видаються УДО України разом з іншими державними органами, а також тих, що погоджуються цими органами;
проектів законів України, постанов Верховної Ради України, актів Президента України і Кабінету Міністрів України, підготовку яких покладено на УДО України.
2.  Правову основу нормотворчої діяльності в УДО України становлять Конституція України, інші закони України, акти Президента України, Верховної Ради України, Кабінету Міністрів України, нормативні акти Мінʼюста, УДО України та ця Інструкція.
3. Суб’єктами нормотворення в УДО України відповідно до вимог відомчих нормативних актів та цієї Інструкції є самостійні структурні підрозділи УДО України.
Самостійні структурні підрозділи УДО України здійснюють систематизований облік відомчих нормативних актів, що регулюють напрями діяльності підрозділу, їх перегляд і приведення у відповідність до Переліку нормативно-правових актів УДО України, узагальнюють практику застосування таких актів та відповідно здійснюють їх удосконалення з метою підвищення ефективності правового регулювання напрямів службової діяльності.
Координацію нормотворчої діяльності в УДО України і відповідний контроль здійснює підрозділ забезпечення правового забезпечення.
4. За змістом управлінської дії нормативні акти видаються з основних питань діяльності, адміністративно-господарських або кадрових питань.
5. Нормативним актом УДО України є офіційний письмовий документ, виданий УДО України у визначеній формі та за встановленою процедурою, спрямований на впорядкування та організацію діяльності й встановлення прав та обов’язків для невизначеного, як правило, кола суб’єктів, розрахований на тривале, багаторазове застосування.
Нормативний акт повинен відповідати принципам верховенства права, законності, видаватися уповноваженим на те суб’єктом, розроблятися за встановленими правилами нормопроектувальної техніки, не суперечити актам вищої юридичної сили й узгоджуватися з раніше виданими нормативними актами, доводитись до відома особового складу та інших адресатів у встановленому порядку.
Якщо в тексті нормативного акта містяться правові норми й індивідуально-конкретні приписи, він є нормативно-правовим актом.
6. Нормативно-правові акти (інструкції, положення, порядки, правила, статути тощо) затверджуються розпорядчим документом.
Розпорядчим документом є документ, що видається УДО України в процесі здійснення виконавчо-розпорядчої діяльності з метою виконання покладених завдань та здійснення функцій відповідно до наданої компетенції на основі і на виконання Конституції України та законів України, спрямований на регулювання суспільних відносин у сферах державного управління, віднесених до його повноважень.
Розпорядчі документи, якими затверджуються нормативно-правові акти або оголошуються рішення Колегії УДО України, підписуються начальником УДО України (особою, яка виконує його обов’язки).
Розпорядчі документи, що не встановлюють норм права, підписуються начальником УДО України (особою, яка виконує його обов’язки) та/або його заступниками відповідно до розподілу повноважень.
7. Забороняється встановлювати вказівками та роз’ясненнями, виданими або наданими у формі листів, інформаційних повідомлень, доповідних записок чи в іншій формі правові норми, тобто обов’язкові правила поведінки, спрямовані на врегулювання суспільних відносин, адресовані колу неперсоніфікованих суб’єктів, що діють у часі безперервно і не вичерпують своєї обов’язковості певною кількістю застосувань.

II. Види нормативних актів УДО України
1. В УДО України видаються такі нормативні акти:
1) Наказ – розпорядчий документ, спрямований на врегулювання суспільних відносин.
Наказами затверджуються інструкції, положення, порядки, правила, статути, та інші нормативно-правові акти, які підлягають обов’язковому виконанню в системі УДО України, а також оголошуються рішення колегії  УДО України, міжнародні договори зі спеціальними органами і службами іноземних держав.
Наказ, що містить норми права, має неперсоніфікований характер і розрахований на тривале, неодноразове застосування, є нормативно-правовим актом.
2) Розпорядження – розпорядчий документ, що містить вказівки (доручення, завдання тощо) щодо вирішення окремих питань управлінського характеру, зазвичай має обмежений строк дії та стосується вузького кола підрозділів або посадових осіб.
3) Інструкція – нормативно-правовий акт, який детально визначає зміст і порядок здійснення певного виду діяльності, встановлює порядок застосування актів законодавства.
4) Положення – нормативно-правовий акт, що визначає  організаційно-правовий статус, завдання, функції, порядок створення і функціонування самостійного структурного підрозділу, органу УДО України.
Положення можуть також видаватись з метою визначення основних правил організації та діяльності підрозділів УДО України у певних сферах правовідносин.
5) Порядок – нормативно-правовий акт, який відповідно до встановлених вимог, правил і норм визначає чітку послідовність дій певного процесу, із зазначенням способів та методів його використання, форми та умови здійснення певної діяльності.
6) Правила – нормативно-правовий акт, який конкретизує нормативні приписи загального характеру з метою регулювання поведінки суб'єктів правовідносин у певних галузях і вирішує процедурні питання.
7) Статут – нормативно-правовий акт, яким визначається правовий статус, завдання та функції установи, навчального закладу. Статут затверджується начальником УДО України або особою, яка виконує його обов’язки.
У разі необхідності в УДО України можуть видаватися й інші види нормативних актів, які обов'язково затверджуються наказом.
2. УДО України в межах компетенції та відповідно до покладених на нього завдань розробляє та бере участь у розробці, розгляді таких проектів нормативних актів:
законодавчих актів, що подаються на розгляд Верховної Ради України, указів і розпоряджень Президента України, постанов та розпоряджень Кабінету Міністрів України;
які видаються УДО України спільно з іншими державними органами, а також актів, які погоджуються з цими органами;
3. Розпорядчий документ підписується начальником УДО України (особою, яка виконує його обов’язки) або його заступниками відповідно до розподілу повноважень у процесі здійснення виконавчо-розпорядчої діяльності з метою виконання покладених на них завдань та здійснення функцій відповідно до наданої компетенції на основі та на виконання Конституції України, законів України, актів Президента України, Верховної Ради України і Кабінету Міністрів України, спрямований на врегулювання суспільних відносин у сферах державного управління, віднесених до їх повноважень.
4. Не є нормативними актами акти інформаційно-технічного характеру (рекомендації, порадники, посібники, переліки, табелі належності, у тому числі постів, тощо) та нормативні документи (стандарти, кодекси усталеної практики та технічні умови). 
Акти інформаційно-технічного характеру носять рекомендаційний характер відповідно до нормативних актів, а інформація, яка міститься в них, може спонукати до дії або бути лише доведена до відома.
5. Порядок підготовки нормативних актів з організаційно-штатної роботи визначається Інструкцією з організаційно-штатної роботи в УДО України, затвердженою в установленому порядку.
III. Організація роботи в УДО України над проектами 
нормативних актів
1. Підготовка проектів нормативних актів здійснюється за процедурою, що складається з таких етапів:
ініціатива i підготовка проекту нормативно-правового або розпорядчого акта;
розгляд і погодження акта;
експертиза (оцінка) акта;
підписання (розпорядчого документа) та затвердження (нормативно-правового акта);
у передбачених законодавством випадках – державна реєстрація нормативного акта у Мін’юсті;
опублікування нормативного акта в офіційних друкованих виданнях та/або на офіційному веб-сайті УДО України (за відсутності обмежень у доступі);
набрання нормативним актом чинності (за необхідності).
2. Підготовка проектів нормативних актів здійснюється:
на виконання законів України, постанов Верховної Ради України, указів і розпоряджень Президента України, постанов і розпоряджень Кабінету Міністрів України, за дорученням начальника УДО України (особи, яка виконує його обов’язки) або його заступників відповідно до розподілу повноважень;
для реалізації рішень Колегії УДО України;
за власної ініціативи самостійного структурного підрозділу УДО України;
з ініціативи інших державних органів, якщо видання нормативних актів проводиться спільно або за погодженням з УДО України;
в інших передбачених законодавством випадках.
3. Проекти нормативних актів готуються у випадках, коли:
відбулися зміни у законодавстві, що обумовлюють необхідність видання відомчих нормативних актів;
виникла потреба видання нормативних актів з питань, які не врегульовані чинними нормативними актами;
необхідна повна або часткова зміна чинних відомчих нормативних актів УДО України, які застаріли;
з одного питання видано декілька нормативних актів, які доцільно об’єднати.
Підготовка проектів нормативних актів здійснюється у зв’язку з необхідністю здійснення виконавчо-розпорядчих повноважень УДО України відповідно до визначеної законом компетенції.
4. До прийняття рішення про організацію роботи над проектом нормативного акта головним розробником визначається доцільність його підготовки і напрям його розроблення, для чого потрібно:
з’ясувати суть і коло питань, які необхідно вирішити, а також мету, якої потрібно досягти;
визначитись щодо необхідності залучення матеріальних, фінансових та інших ресурсів, необхідних для здійснення запланованих заходів, а також можливих джерел покриття витрат і оцінки, чи доцільні витрати виходячи з результатів, які очікуються;
установити, які проблеми можуть виникнути з прийняттям нового нормативного акта, щоб врахувати ці обставини при підготовці його проекту, якою мірою підготовка проекту нормативного акта зачіпає інтереси інших самостійних структурних підрозділів УДО України, чи немає у них заперечень щодо його розробки, проаналізувати, чи будуть досягнуті необхідні результати після його прийняття.
5. Підготовка проекту нормативного акта здійснюється самостійним структурним підрозділом УДО України, до компетенції якого належать питання, що потребують врегулювання.
До початку розробки проекту нормативного акта рішенням начальника УДО України (особи, яка виконує його обов’язки) можуть бути визначені посадові особи або підрозділи, відповідальні за його підготовку, утворено відповідну робочу групу, залучені науковці та фахівці УДО України за згодою їх керівників.
Якщо підготовку проекту нормативного акта доручено кільком самостійним структурним підрозділам, роботу над проектом акта організовує той підрозділ, представник якого очолює відповідну робочу групу, або самостійний структурний підрозділ – головний розробник.
6. Проекти нормативних актів, що стосуються інтересів інших державних органів, розробляються спільно з цими органами.
При підготовці проекту спільного нормативного акта за ініціативою  УДО України або коли УДО України доручено підготувати і видати нормативний акт спільно з іншими державними органами (без визначення їх переліку), необхідно з’ясувати коло таких заінтересованих органів і за погодженням з ними визначити ступінь їхньої участі в підготовці проекту нормативного акта, порядок і строки його підготовки, якщо ці строки не були визначені, відповідальних за підготовку проекту нормативного акта посадових осіб.
IV. Вимоги до проектів нормативних актів
1. Підготовка проектів нормативних актів здійснюється з дотриманням вимог нормопроектувальної техніки.
Нормопроектувальна техніка – система правил і прийомів підготовки проектів нормативних актів, що забезпечує відповідність форми нормативних положень їх змісту, простоту викладу та доступність для розуміння, вичерпне охоплення питань, що належать до предмета їх правового регулювання.
Основними елементами нормопроектувальної техніки є:
 методологія розроблення проекту нормативного акта та визначення його структури;
 правила і прийоми викладення нормативних положень з обов’язковим дотриманням вимог щодо уніфікації термінології та мовного оформлення;
3) правила внесення змін до нормативних актів, визнання їх такими, що втратили чинність, або скасування.
2. Проект нормативного акта повинен відповідати таким вимогам:
1) логічна послідовність викладу;
2) смисловий зв’язок нормативних положень;
3) відсутність зайвого дублювання норм цього та інших  нормативних актів, узгодженість його положень з актами законодавства та нормативними актами УДО України;
4) оптимальна стислість викладу нормативних положень (кожне слово повинне нести смислове навантаження);
5) доступність для розуміння;
6) точність термінології, використання термінів відповідно до значень, у яких вони вживаються в актах законодавства України, а у разі визначення в нормативному акті термінів для врегулювання конкретного виду суспільних відносин, вони мають використовуються тільки в тому значенні, у якому вони вживаються в даній спеціальній сфері;
7) дотримання мовних норм (орфографічних, пунктуаційних, лексичних, морфологічних, синтаксичних, стилістичних), відповідність вимогам законодавства про мови, викладення згідно з правописом;
8) зменшення до мінімуму кількості нормативних актів з одного питання;
9) відповідність ступеня деталізації нормативних положень виду нормативного акта.
3. У проекті нормативного акта належить відтворити і, за можливості, об’єднати діючі норми, які надалі повинні зберегти свою чинність, а також передбачити визнання такими, що втрачають чинність, раніше видані нормативні акти з порушеного питання (за наявності).
4. Нормативні акти мають бути внутрішньо узгодженими, мати логічно обґрунтовану структуру.
Структура проекту нормативного акта повинна бути простою і зручною в користуванні, забезпечувати послідовний розвиток теми, а також ясність його положень для правильного розуміння і застосування.
У тексті нормативного акта, як правило, розміщуються спочатку загальні, а потім конкретні положення.
5. Структурний поділ проекту нормативного акта залежить від його обсягу, змісту та виду.
6. Реквізити актів та порядок їх розташування визначаються  ДСТУ 4163:2020 «Державна уніфікована система документації. Уніфікована система організаційно-розпорядчої документації. Вимоги до оформлення документів», прийнятих наказом Державного підприємства «Український науково-дослідний і навчальний центр проблем стандартизації, сертифікації та якості» від 01.07.2020 № 144 та Інструкцією з діловодства в УДО України, затвердженою в установленому порядку.
7. На зворотному боці першого аркуша проекту нормативного акта викладається список підрозділів УДО України та/або державних органів, яким надсилаються копії (примірники) акта – розкладка (список розсилки)  (додаток 1).
8. Нормативний акт повинен мати лаконічну назву, що розкриває його зміст.
Новий нормативний акт не може мати назву, тотожну назві чинного нормативного акта. Виняток становлять нормативні акти, якими вносяться зміни, доповнення або визнаються такими, що втратили чинність, інші нормативні акти.
Назва нормативного акта, затвердженого розпорядчим документом, повинна відповідати назві в тексті розпорядчого документа.
Заголовок повинен граматично узгоджуватися з назвою документа, формуватися за допомогою віддієслівного іменника і відповідати на питання «про що?», «чого?». Наприклад: наказ (про що?) «Про затвердження  Інструкції ...», протокол (чого?) «засідання атестаційної комісії».
Якщо в нормативному акті йдеться про кілька питань, назва може бути узагальненою.
Максимальна довжина рядка багаторядкових реквізитів – 28 знаків.
У разі, якщо назва проекту перевищує 150 знаків або 5 рядків, її дозволяється продовжувати до межі правого поля документа (або розміщувати по центру). Крапка в кінці назви проекту (заголовка) не ставиться.
9. Текст нормативного акта складається з двох частин - констатуючої (преамбули) і розпорядчої.
10. Нормативний акт повинен містити констатуючу частину (преамбулу), яка дає стислу інформацію про правові підстави, необхідність та мету його видання.
Зазначена частина може починатися із слів «На виконання», «З метою» тощо. Якщо акт видається на підставі іншого розпорядчого акта, у преамбулі зазначаються назва виду цього документа, його автор, дата, номер та заголовок. Крапка в кінці преамбули не ставиться.
Преамбула не є нормативно-правовим приписом і не має юридичної сили.
Преамбула акта не повинна дублювати зміст інших структурних складових акта.
Преамбула акта є його невід’ємною частиною i підлягає врахуванню при тлумаченні, роз’ясненні й застосуванні акта.
11. Розпорядча частина може включати в себе:
основний текст:
перехідні положення (у разі потреби);
положення про зміни, визнання такими, що втратили чинність, скасування інших актів (у разі потреби);
додатки (якщо вони є);
положення про забезпечення подання акта на державну реєстрацію до Мін’юсту (якщо акт підлягає державній реєстрації);
положення про необхідність доведення (ознайомлення) акта до певних категорій військовослужбовців та/чи працівників або конкретних осіб;
положення, що визначають дату чи термін набрання чинності актом – у разі необхідності, або якщо нормативно-правовий акт підлягає державній реєстрації;
8) посадові особи, які здійснюватимуть контроль за виконанням акта (у разі потреби).
12. Розпорядча частина наказу починається із слова “НАКАЗУЮ”, розпорядження починатися із слова “ЗОБОВ'ЯЗУЮ”, яке друкується з нового рядка великими літерами без відступу від лівого поля і лапок, після чого ставиться двокрапка.
13. Основною, первинною структурною одиницею розпорядчої частини акта є пункт. Пункт може містити підпункти та/або абзаци, що уточнюють, конкретизують і розвивають пункт. У пункті повинні бути зазначені виконавці (структурні підрозділи або конкретні посадові особи), конкретні завдання (доручення) і строки їх виконання. Виконавці можуть бути названі узагальнено, наприклад: «керівники структурних підрозділів». 
14. Структурні одиниці нормативно-правового акта можуть мати:
розділи і глави – короткий, чітко сформульований заголовок;
розділи – наскрізну порядкову нумерацію, яка позначається римськими цифрами з крапками;
глави – наскрізну в межах розділу порядкову нумерацію, яка позначається арабськими цифрами з крапками;
пункти – наскрізну в межах глави (розділу) порядкову нумерацію, яка позначається арабськими цифрами з крапкою та з абзацу;
підпункти – наскрізну в межах пункту порядкову нумерацію, яка позначається арабськими цифрами з дужкою. Підпункти починаються з абзацу.
Абзаци в межах одного пункту або підпункту починаються без позначок або нумерації. Використання маркованих (із застосуванням на початку абзацу позначок “–”, “•” тощо) списків для позначення складових частин тексту нормативного акта не допускається.
У тексті нормативного акта посилання на номери розділів, глав, статей, пунктів іншого нормативного акта зазначаються цифрами, номери частин статей і абзаців – словами, номери підпунктів – цифрами або літерами в лапках. Наприклад: «згідно з розділом III», «у статті 25», «пунктом 5», «частина перша статті 7», «в абзаці шостому підпункту «б» пункту 13», «у підпункті «а» пункту 3 глави 2 розділу IV» «підпункт 23 пункту 4 глави 2 розділу V».
Кожна структурна одиниця акта (крім абзацу) відокремлюється від попередньої порожнім рядком.
Не допускається розміщення у розділі однієї глави, у главі – одного пункту, у пункті – одного підпункту.
Не дозволяється в межах однієї структурної одиниці акта групувати нормативні приписи під проміжними назвами.
Номери аркушів (сторінок) нормативно-правового акта повинні проставлятись посередині верхнього поля аркуша (сторінки) арабськими цифрами без слова «аркуш» («сторінка») та розділових знаків, за винятком першого аркушу.
15. У тексті нормативного акта бажано уникати включення до актів приміток.
Примітки допускаються, якщо необхідно дати визначення будь-якого суміжного поняття або коментар, що допоможе зрозуміти положення, викладені в структурній одиниці нормативного акта.
Примітки не повинні містити нормативних приписів.
16. Посилання на інші пункти нормативного акта, а також на раніше видані нормативні акти допускається в тих випадках, коли необхідно показати їх взаємний зв’язок або уникнути повторень.
17. Якщо в проекті нормативного акта потрібно дати декілька посилань на один і той самий нормативний акт, то в першому ж посиланні необхідно навести його повне найменування із зазначенням його реквізитів. Наприклад:
«Наказ Управління державної охорони України від 13.06.2010 № 387/ДСК «Про затвердження Положення про ...», зареєстрований в Міністерстві юстиції України 16.06.2010 за № 1234/543211 (далі – наказ) »; 
«пункт 5 Інструкції про …, затвердженої наказом Управління державної охорони України від 05.07.2010 № 312, зареєстрованої в Міністерстві юстиції України 15.07.2010 за № 1245/541388 (далі – Інструкція № 312)».
У наступних посиланнях наводяться скорочені найменування нормативного акта, наприклад: «наказ», «пункт 5 Інструкції № 312».
При посиланнях на Конституцію України та закони України дата їх видання та інші реквізити не наводяться.
18. У випадках, коли в проекті нормативного акта зазначаються умови (дата) набрання ним чинності, можуть застосовуватися такі формулювання, наприклад: «набирає чинності через (кількість днів) після опублікування в «Офіційному віснику України», «набирає чинності з (число, місяць, рік)».
У разі неодночасного набрання чинності окремими положеннями нормативно-правового акта про це вказується в розпорядчому документі. При цьому слід зазначити пункти розпорядчого документа або структурні одиниці зазначеного ним нормативно-правового акта та момент набрання чинності. Наприклад:
«Цей наказ набирає чинності через 10 днів після державної реєстрації в Міністерстві юстиції України, крім пункту 5, що набирає чинності з 1 вересня 2022 року.».

V. Оформлення додатків
1. Проект нормативного акта може включати в себе відомості ненормативного характеру, які допомагають його сприйняттю і розумінню. До таких положень можуть відноситися визначення термінів, рекомендації, креслення, рисунки, схеми, таблиці тощо, які оформляються, як правило, у вигляді додатків.
2. Додатки до нормативного акта доповнюють та пояснюють окремі питання документа або документ у цілому. Про наявність додатків зазначається в тексті нормативного акта. Назва додатка у тексті самого нормативного акта повинна відповідати назві самого додатка.
3. За наявності декількох додатків до проекту нормативного акта вони нумеруються послідовно в міру посилань на них у тексті проекту нормативного акта. У правому верхньому куті додатків до проекту нормативного акта вказується назва проекту нормативного акта, до якого вони додаються. Знак «№» перед цифровим позначенням номера самого додатка не ставиться.
Кожна сторінка додатка, крім першої, повинна мати у правому верхньому куті напис «Продовження додатка» та його номер.
Нормативно-правовий акт, затверджений розпорядчим документом, та інші додатки до нього підписуються керівником самостійного структурного підрозділу, до сфери діяльності якого віднесені питання, що потребують врегулювання на лицьовому боці останнього аркуша. Власне ім’я та прізвище друкуються на рівні останнього рядка найменування посади чи військового звання.
4. Додатки можуть бути таких видів:
додатки, які є нормативно-правовими актами, затверджуються або вводяться в дію розпорядчим документом та позначаються грифом «ЗАТВЕРДЖЕНО»:

«ЗАТВЕРДЖЕНО
Наказ Управління державної охорони України 
15 березня 2022 року № 22

ПОЛОЖЕННЯ
про...»;

додатки, що пояснюють, доповнюють або розкривають зміст нормативно-правового акта, затвердженого розпорядчим документом, і містять посилання на відповідний пункт, підпункт, розділ цього акта:
«Додаток
до Інструкції про нормотворчу діяльність в Управлінні державної охорони України
(пункт 4) 

ЖУРНАЛ
реєстрації документів...»;

додатки, що оголошуються розпорядчим документом і мають гриф «Додаток»:
«Додаток
до наказу Управління державної охорони України 
12 листопада 2022 року № 111

РІШЕННЯ
Колегії УДО України».

5. Додатки можуть містити:
списки осіб, перелік органів, посад, робіт;
перелік нормативних актів, які потребують змін, визнання такими, що втратили чинність або скасування, у зв’язку з виданням нормативного акта, до якого додаються;
таблиці, схеми, графіки, зразки документів, бланків, форми обліку і звітності, а також правила, що випливають із змісту проекту нормативного акта, роз’яснення з окремих питань;
інші матеріали, що пояснюють зміст проекту нормативного акта.
6. Приписи щодо змін чи визнання такими, що втратили чинність, раніше виданих нормативних актів, можуть бути викладені в проекті нормативного акта, а при наявності значної кількості нормативних актів, які потребують внесення змін чи визнання такими, що втратили чинність, їх переліки наводяться у додатку до нього.

VI. Мовні та термінологічні вимоги
1. Текст нормативного акта викладається державною мовою і повинен відповідати її нормам і правилам. Мова повинна бути зрозумілою, простою, точною, фрази – без перевантаження складними реченнями.
Не допускається вживання застарілих і незрозумілих слів і виразів.
Положення нормативного акта мають бути викладені однозначно i не допускати різного тлумачення.
2. Термін, що застосовується в нормативному акті, повинен мати одне значення. У разі наявності визначення терміна в актах законодавства (законах України, актах Президента України, Кабінету Міністрів України, Верховної Ради України), його значення має відповідати такому визначенню. Допускається посилання на визначення термінів, наведених в інших нормативно-правових актах.
Терміни, визначення яких відсутні в нормативно-правових актах, застосовуються з наданням визначення в загальних положеннях проекту.
3. Спеціальні терміни, потрібні для врегулювання діяльності або суспільних відносин у певній сфері, використовуються в нормативно-правових актах у тому розумінні, в якому вони вживаються у цій сфері.
4. Не допускається застосування незрозумілих формулювань, одного й того самого терміну для визначення різних понять, а синонімів – для визначення одного й того самого поняття.
5. У тексті акта не вживаються: звороти розмовної мови; в одному й тому ж розумінні різні позначення i терміни, близькі за своїм значенням (синоніми); іноземні слова i терміни за наявності рівнозначних слів i термінів в українській мові; міркування; гасла.
6. При посиланні на назви державних органів в тексті проекту зазначаються їх повні назви або офіційні скорочення, обумовлені в законодавчих актах, положеннях (статутах) про них. Найменування самостійних структурних підрозділів УДО України повинні відповідати їх штатним найменуванням, а скорочені найменування – визначеними актами про застосування скорочених найменувань або найменуванням, зазначеним у положеннях (статутах) про них.
Абревіатури (крім загальновживаних) та позначення допускаються в тексті акта тільки після наведення їх повних назв чи відповідних пояснень. Наприклад: «Міністерство юстиції України (Мін’юст), Міністерство фінансів України (Мінфін), Служба правового забезпечення (далі - СПЗ),  Режимно-секретна служба (далі - РСС)».
7. Якщо в проекті акта декілька разів вживаються довгі назви, найменування тощо, при першому їх згадуванні вони наводяться повністю із тлумаченням скорочення у дужках «(далі – коротка назва, найменування)».
8. Не застосовуються у проектах актів без зайвої потреби переліки, що мають невизначений або невичерпний характер, тобто закінчуються виразами: «і подібні …», «а також інші …», «решта», «інші».

VII. Внесення змін до актів або визнання їх такими,  що втратили чинність
1. У процесі підготовки проекту нового акта необхідно визначити акти, які підлягають зміні чи визнанню такими, що втратили чинність повністю або частково:
основні за темою проекту акта;
на які є посилання в тексті основних актів;
які вносять зміни до текстів основних актів;
в яких є посилання на основний акт.
2. Якщо у зв’язку з прийняттям акта виникає необхідність внесення змін до інших актів або вони мають бути визнаними такими, що втратили чинність, норми про зміни чи визнання такими, що втратили чинність, інших актів можуть бути викладені в тексті нового акта або в додатку.
Обсяг змін не повинен перевищувати 30 відсотків від обсягу акта. Якщо обсяг зміни перевищує 30 відсотків від обсягу акта, то акт з урахуванням змін видається в новій редакції.
3. У випадках, коли при підготовці акта необхідно внести зміни до раніше прийнятого акта, доцільно дати нову редакцію відповідних приписів чинного акта. 
4. Якщо немає потреби повністю викладати розділи, пункти, підпункти, які потребують зміни, в новій редакції, до їх тексту вносяться уточнення шляхом виключення, доповнення або заміни слів, словосполучень або речень.
5. Зміни, що містять нові правові норми, оформляються, як правило, у вигляді окремих розділів, пунктів, підпунктів чи абзаців.
При підготовці акта про внесення змін до раніше прийнятого акта зазначається дата його видання, номер та назва.
При внесенні змін до акта, у випадках, коли до нього вже вносились зміни, перелік актів про внесення змін не зазначається, а зазначається:  «(зі змінами)».
6. При підготовці пропозицій про визнання актів такими, що втратили чинність, або про зміни до раніше прийнятих актів та їх окремих частин, необхідно встановити, чи поширювалася їх дія наступними актами на інші підрозділи УДО України, підприємства, установи та організації, категорії працівників, та врахувати ці обставини для того, щоб визнати такими, що втратили чинність, також акти про їх поширення.
7. Акти, видані спільно чи за погодженням з самостійними структурними підрозділами УДО України, а також з державними органами, змінюються, скасовуються або визнаються такими, що втратили чинність, спільно чи за погодженням з цими підрозділами, органами (державними органами), або їх правонаступниками.
8. Акти за темою проекту, які фактично втратили значення до розробки проекту, але формально не були визнані такими, що втратили чинність, повинні включатися в перелік актів, які підлягають визнанню такими, що втратили чинність.
9. Акти, розраховані на конкретний проміжок часу, строк дії яких закінчився, в перелік актів про визнання такими, що втратили чинність, не включаються.
10. Якщо акт підлягає визнанню таким, що втратив чинність частково, то акти, які поширюють його дію в цілому, визнаються такими, що втратили чинність, у відповідній частині.
11. У випадках, коли акти втрачають чинність, разом із ними втрачають чинність і акти, якими вносились зміни до них. У такому випадку перелік актів, які підлягають визнанню такими, що втратили чинність, не складається, а зазначається: «(зі змінами)».
Якщо актом вносились зміни до чинних актів і актів, які втратили чинність, то втрачають чинність лише ті положення акта, якими вносились зміни до актів, що втратили чинність.
12. Підготовку змін до акта або пропозицій про визнання акта таким, що втратив чинність, здійснює, самостійний структурний підрозділ, до компетенції якого відноситься вирішення питань, що регулюються цим актом.

VIII. Розгляд та оцінка проектів актів
1. Проект акта головний розробник надсилає разом із іншими документами (за необхідності) до заінтересованих самостійних структурних підрозділів, закладів, установ, для розгляду та висловлення зауважень і пропозицій.
2. Проект спільного акта надсилається разом із іншими документами (за необхідності) до відповідного державного органу для висловлення зауважень і пропозицій, після його внутрішнього погодження в УДО України.
3. При надходженні проекту акта заінтересований самостійний структурний підрозділ зобов’язаний у визначений термін розглянути проект i, у разі наявності, висловити (зазначити) обґрунтовані письмові зауваження та пропозиції щодо нього.
4. Внесений проект акта розглядається й обговорюється із залученням, у разі потреби, відповідних фахівців.
5. Головний розробник проекту зобов’язаний здійснити його комплексну оцінку. 
Комплексний розгляд та оцінка проекту акта здійснюється підрозділами, визначеними у пунктах 7 – 11 цього Розділу, у ході погодження його із заінтересованими підрозділами.
Якщо за результатами погодження та доопрацювання проекту змінено його зміст, структуру або назву, що впливає на результати проведених оцінок (експертиз) проекту, він надсилається на повторну оцінку (експертизу).
6. Завданням оцінки (експертизи) проекту акта є:
його об’єктивний та всебічний розгляд;
перевірка відповідності проекту вимогам чинних нормативно-правових актів, вимогам нормопроектувальної техніки;
прогнозування економічних, правових та інших наслідків реалізації акта.
7. Проекти актів підлягають оцінці інспекторським підрозділом, підрозділом забезпечення службової діяльності, Режимно-секретним органом (далі - РСО) та фахівцем з документального забезпечення (літредактором).
8. Проекти актів по особовому складу, про преміювання та інші в межах Дисциплінарного статуту Збройних Сил України (про заохочення, стягнення), щодо встановлення граничних розмірів надбавок та премій, компенсаційних виплат, виплат одноразової грошової допомоги тощо, підлягають оцінці підрозділом з питань запобігання та виявлення корупції.
9. Проекти актів, які передбачають чи можуть передбачати закупівлю товарів, робіт і послуг або зумовлюють видатки з державного бюджету, зміну порядку та обсягів фінансування тощо підлягають фінансово-економічній оцінці фінансовим підрозділом, підрозділом ресурсного забезпечення і підрозділом планування, організації, проведення процедур публічних та оборонних закупівель, їх аналізу.
10. Проекти актів з кадрових питань, питань організаційно-штатної роботи УДО України та застосування штатних найменувань його підрозділів, закладів, установ, організацій, підприємств та їх структурних підрозділів підлягають оцінці кадровим підрозділом.
11. Проекти актів Верховної Ради України, Президента України і Кабінету Міністрів України підлягають оцінці підрозділом забезпечення службової діяльності. 
12. Юридична експертиза всіх проектів актів здійснюється підрозділом правового забезпечення, після його оцінки та внутрішнього узгодження визначеними підрозділами, з метою їх перевірки на відповідність нормативно-правовим актам України, а також забезпечення якості й обґрунтованості, у відповідності до розділу Х цієї Інструкції.
12. Строк проведення розгляду, оцінки та погодження за їх результатами визначається на підставі пропозицій головного розробника керівником підрозділу, яким здійснюється такий розгляд та погодження, має бути достатнім для всебічного аналізу положень проекту і не повинен бути меншим, ніж сім робочих днів з дня надходження проекту, якщо інший строк не визначено начальником УДО України (особою, яка виконує його обов’язки), його заступниками чи керівником підрозділу, в якому проводиться розгляд та оцінка.
Якщо строк проведення розгляду, оцінки та погодження за їх результатами проекту акта головним розробником не визначено, його визначає керівник самостійного структурного підрозділу УДО України.

IX. Погодження проектів актів
1. Погодження проекту акта здійснюється за результатами його розгляду та оцінки у відповідності до розділу VIII цієї Інструкції з метою визначення ефективності вирішення питань, доцільності і своєчасності видання акта, обґрунтованості питань, що вирішуються у проекті, його відповідності законодавству.
2. Погодження проектів актів із заінтересованими самостійними структурними підрозділами, заступниками начальника УДО України згідно з розподілом повноважень та підрозділом правового забезпечення (за результатами здійснення юридичної експертизи) є внутрішнім погодженням.
3. Погодження проектів із заінтересованими державними органами є зовнішнім погодженням.
4. Головний розробник самостійно визначає заінтересовані самостійні структурні підрозділи чи державні органи, виходячи зі змісту положень проекту акта та компетенції зазначених органів і підрозділів.
5. Внутрішнє та зовнішнє погодження проектів здійснює суб’єкт нормотворчої діяльності (головний розробник), який розробив проект акта або організував його розробку.
6. Проект акта підлягає обов’язковому погодженню:
заступником начальника УДО України, який спрямовує, координує та контролює службову діяльність самостійного структурного підрозділу, що вносить проект акту, та іншими заступниками начальника УДО України, до компетенції яких належать питання, з яких приймається рішення;
керівником підрозділу забезпечення службової діяльності, який опрацьовує проект акту на предмет дотримання норм і правил ведення загального діловодства, зберігання та використання матеріальних носіїв службової інформації, а також логічності та послідовності підготовки акту;
керівником інспекторського підрозділу, який опрацьовує проект акту на предмет відповідності завдань, визначених у проекті акту, нормам Положень про самостійні структурні підрозділи та службовим обов’язкам військовослужбовців, аналізує ефективність застосування і використання запропонованих в проекті акту норм та ресурсів для досягнення його кінцевої мети з контролем цільового використання бюджетних коштів, а також повноту списку підрозділів та посадових осіб УДО України, з якими підлягає погодження проект акту, правильності складання розкладки (списку розсилки) до розпорядчого акту та достатності мінімально-необхідного переліку підрозділів-виконавців акту для розсилки його примірників;
керівником РСО, який розглядає проект акта на предмет запобіганню витоку секретної інформації, організації та забезпечення встановлених вимог режиму секретності, обґрунтованості надання допуску та доступу до відомостей, що становлять державну таємницю, а також обмеження кількості підрозділів УДО України, визначених розкладкою (списком розсилки) до розпорядчого акту з недопущенням необґрунтованого доступу посадових осіб до інформації з обмеженим доступом;
фахівцем з документаційного забезпечення (літредактором), який розглядає проект акта на предмет логічної послідовності викладу, доступності для розуміння та дотримання мовних норм;
керівниками підрозділів, що визначені виконавцями завдань, зазначених у проекті акту.
керівником підрозділу правового забезпечення, за результатами здійснення юридичної експертизи проекту акта, який перевіряє проект акту на відповідність законодавству України, міжнародним договорам,  нормативно-правовим актам УДО України, а також на предмет необхідності державної реєстрації акту;
Першочергове погодження проекту акту здійснюється керівником самостійного структурного підрозділу, що є розробником проекту акту, який опрацьовує його на предмет доцільності та необхідності застосування визначених форм, підходів та методів для досягнення кінцевої мети акту, достатності заходів та ресурсів (людських, фінансових, матеріальних, тощо) для її реалізації.
Відповідно до завдань, покладених на підрозділи УДО України, проект акта додатково погоджується з іншими заінтересованим підрозділами, в частині, що належить до їх компетенції, серед яких:
керівник кадрового підрозділу, який уточнює структуру підрозділів, прізвища, імена, по батькові, посади, військові звання (за наявності) військовослужбовців та працівників УДО України;
керівник фінансового підрозділу, який контролює додержання бюджетного законодавства, щодо заходів, які потребують фінансового забезпечення;
керівник підрозділу з питань запобігання та виявлення корупції, який контролює дотримання вимог Закону України «Про запобігання корупції» з метою виявлення факторів, що самостійно чи у поєднанні з іншими нормами можуть сприяти вчиненню корупційних правопорушень або правопорушень, пов’язаних з корупцією та які можуть негативно вплинути на досягнення визначених цілей та завдань УДО України;
керівники інших підрозділів відповідно до завдань та функцій, визначених Положенням про такі підрозділи.
7. Внутрішнє погодження проекту оформляється шляхом проставлення на зворотному боці першого аркуша або в аркуші погодження розпорядчого акта візи керівника самостійного структурного підрозділу, що є головним розробником, керівниками інших заінтересованих самостійних структурних підрозділів УДО України, або осіб, які виконують обов’язки цих начальників.
Коли зміст проекту акта стосується більше ніж семи підрозділів, віза може бути проставлена на окремому аркуші погодження (додаток 2), який додається до проекту.
Віза складається з найменування посади особи, яка візує проект, її підпису та його розшифрування із зазначенням ініціалу імені і прізвища, та дати візування.
8. Наявні зауваження (застереження) та пропозиції до проекту акта висловлюються у службовій записці (супровідному листі) або на звороті першого аркуша чи аркуша погодження розпорядчого акта, з чітким обґрунтуванням позиції самостійного структурного підрозділу УДО України щодо проекту акта й викладенням, у разі потреби, його окремих положень у відповідній редакції, якщо зміст зауважень не передбачає відхилення проекту.
За домовленістю між керівником головного розробника та керівником підрозділу, до якого проект акта надійшов на погодження, наявні зауваження та пропозиції можуть бути узгоджені у робочому порядку.
9. Зовнішнє погодження проектів актів здійснюється, коли вони містять питання, які віднесені до компетенції УДО України і відповідних державних органів, за умови, що УДО України є головним у вирішенні питань, які складають зміст проекту акта, або коли таке погодження передбачене в законодавчому акті, рішенні Кабінету Міністрів України (наприклад: з фінансових питань – з Мінфіном та з Мінекономіки).
Проект акта разом з аркушем погодження (за необхідності) у встановленому порядку надсилається на погодження до заінтересованих державних органів після його внутрішнього погодження.
Якщо заінтересованим самостійним структурним підрозділом  УДО України або державним органом на стадії погодження не висловлено позиції щодо проекту акта у строк, визначений головним розробником, проект акта вважається погодженим без зауважень.
10. Якщо в процесі погодження проекту акта розбіжності усунути не вдалося, головним розробником проекту складається протокол узгодження позицій (додаток 3), в якому зазначаються заінтересовані самостійні структурні підрозділи УДО України (державні органи), які погодили проект акта; висловили зауваження та пропозиції, враховані головним розробником; висловили зауваження та пропозиції, не враховані головним розробником; не висловили своєї позиції щодо проекту акта; мотиви відхилення зауважень і пропозицій до проекту.
Головним розробником не враховуються зауваження і пропозиції заінтересованих самостійних структурних підрозділів УДО України, державних органів, які належним чином не обґрунтовані.
11. Спірні питання, які не вдалося врегулювати під час погодження проекту акта, виносяться на розгляд заступника начальника УДО України відповідно до розподілу повноважень. За потреби заступником начальника  УДО України може бути скликана нарада з числа керівників та фахівців підрозділу, який був головним розробником проекту акта, а також керівників та фахівців підрозділів, закладів, установ, зауваження та позиції яких залишилися не узгодженими.
За результатами розгляду заступник начальника УДО України приймає рішення про врахування чи відхилення спірних позицій, висловлених до проекту акта.

X. Юридична експертиза та візування проектів актів
1. Після доопрацювання головним розробником проекту акта з урахуванням зауважень і пропозицій, висловлених заінтересованими підрозділами УДО України, перед поданням проекту керівництву УДО України на підпис або затвердження, головний розробник подає проект до підрозділу правового забезпечення для здійснення юридичної експертизи та візування.
2. Разом з проектом акта до підрозділу правового забезпечення подаються:
пояснювальна записка (за необхідності);
протокол узгодження позицій, якщо він складався;
копії проекту, пояснювальної записки та протоколу узгодження позицій у електронному вигляді, ідентичні текстам на паперових носіях (за необхідності);
аркуші погодження, у разі їх наявності;
інші матеріали, що були отримані під час підготовки проекту акта і пояснюють його зміст.
3. За відсутності зауважень до проекту акта та якщо головним розробником дотримано вимоги цієї Інструкції, уповноважений військовослужбовець чи працівник підрозділу правового забезпечення, визначений в положенні про цей підрозділ, за наявності віз керівника самостійного структурного підрозділу, що є головним розробником, та керівників заінтересованих самостійних структурних підрозділів візує проект на зворотному боці першого аркуша або в аркуші погодження проекту розпорядчого акта.
Наявні зауваження та пропозиції до проекту акта уповноважений військовослужбовець чи працівник підрозділу правового забезпечення висловлює у порядку передбаченому пунктом 8 розділу ІХ цієї Інструкції.
4. У випадку, коли акт підлягатиме поданню на державну реєстрацію до Мін’юсту, в підрозділі правового забезпечення складається і надсилається/надається головному розробникові висновок за результатами проведення юридичної експертизи проекту нормативно-правового акта за формою, затвердженою наказом Мін’юсту від 06.07.2011 № 1805/5 «Про затвердження форми висновку юридичної служби міністерства, іншого центрального органу виконавчої влади та його територіальних органів, місцевих державних адміністрацій за результатами проведення юридичної експертизи проекту нормативно-правового акта», зареєстрованим у Мін’юсті 07.07.2011 за № 826/19564 (за необхідності).
5. Підрозділ правового забезпечення може повернути без візування головному розробникові разом з відповідним обґрунтуванням проекти актів, якщо їх підготовлено з порушенням норм законодавства та вимог цієї Інструкції, для усунення недоліків та доопрацювання.
Якщо зауваження і пропозиції підрозділу правового забезпечення суттєво впливають на зміст та структуру проекту або змінюють його назву, головний розробник повинен повторно узгодити проект акта у порядку, визначеному цією Інструкцією.
6. Строк проведення юридичної експертизи визначається на підставі пропозицій головного розробника керівником підрозділу правового забезпечення, має бути достатнім для всебічного аналізу положень проекту і не повинен бути меншим, ніж п'ятнадцять робочих днів з дня надходження проекту, якщо інший строк не визначено начальником УДО України (особою, яка виконує його обов’язки), його заступниками чи керівником підрозділу правового забезпечення.

XI.  Видання нормативного акта
1. Проект акта подається на підпис або погодження начальнику  УДО України (особі, яка виконує його обов’язки), керівником самостійного структурного підрозділу (головним розробником), що розробив проект після візування його заступником начальника УДО України відповідно до розподілу повноважень.
2. Одночасно з проектом подаються:
пояснювальна записка (за необхідності);
аркуш погодження у разі, якщо зміст проекту акта стосується більше ніж семи підрозділів;
протокол узгодження позицій, якщо він складався;
інші матеріали, які можуть пояснювати зміст акта на вимогу керівництва УДО України.
3. Основними етапами набрання чинності актом є його підписання або затвердження (), а також у випадку, передбаченому розділом XIII цієї Інструкції, його державна реєстрація в Мін’юсті.
4. Офіційний текст виданого акта підписується начальником УДО України, особою, яка виконує його обов’язки, або заступниками начальника УДО України згідно з розподілом повноважень.
5. Після підписання акта або його затвердження він у найкоротший термін передається до РСО для реєстрації.
6. Нормативно-правовому акту після його видання й підписання, в РСО присвоюється реєстраційний номер з проставленням потрібних позначень грифа обмеження доступу, цифрами чи літерами, що відповідають ступеню секретності відомостей, що він містить: «0» – «Таємно», «00» – “Цілком таємно», ОВ” – «Особливої важливості», «ДСК» – «Для службового користування». Цифри «0» і «00» проставляються попереду реєстраційного номера, а літери «ОВ» і «ДСК» позаду нього. Наприклад: «№ 021», «№ 0012», «№ 57/ОВ», «№ 71/ДСК».
7. Після державної реєстрації акта в Мін’юсті уповноваженим військовослужбовцем чи працівником РСО на лицьовому боці першого аркуша такого акта вноситься запис про його державну реєстрацію із зазначенням дати та номеру реєстрації. 
Вказаний запис уповноважений військовослужбовець чи працівник РСО засвідчує своїм підписом із зазначенням посади, військового звання (за наявності) ініціалу імені, прізвища і дати запису, та скріплює його відповідною печаткою.
8. Уповноважена посадова особа РСО відповідною печаткою скріплює додатково виготовлені копії актів, а також витяги з них згідно списку розсилки.
9. Оригінали актів зберігаються в РСО у встановлені строки, потім передаються для постійного зберігання до галузевого державного архіву  УДО України. Перед направленням актів на постійне зберігання у РСО виготовляються контрольні примірники, які зберігаються до закінчення строку дії акта.
10. Акти, якщо інше не зазначено у самих актах, набувають чинності і застосовуються з дати їх підписання або затвердження.
Акти, які подаються на державну реєстрацію до Мін’юсту, набувають чинності через 10 днів після їх реєстрації, якщо в них не встановлено іншого строку набрання ним чинності.
XII. Дія актів
1. Строк дії акта може бути визначено для всього акта або для окремих його положень.
Акт діє безстроково, якщо в його тексті не визначено інше.
Чинність акта припиняється:
із закінченням строку, на який його видано;
з дня його скасування або визнання таким, що втратив чинність.
2. Начальник УДО України чи інший суб’єкт видання акта може в межах компетенції продовжити його дію на певний строк, на новий визначений чи невизначений термін, шляхом видання відповідного акта.
Дія акта УДО України поширюється на всіх осіб, які є його адресатами: військовослужбовців, працівників УДО України та інших суб’єктів правовідносин, окрім випадків, передбачених цим актом.
3. Дія актів припиняється шляхом визнання такими, що втратили чинність, або скасування.
4. Процедура визнання такими, що втратили чинність, застосовується до актів, які набрали чинності.
5. Процедура скасування застосовується до актів, які:
підлягають державній реєстрації, але з тих чи інших причин не були зареєстровані в установленому порядку;
видані з порушенням порядку, встановленого нормативно-правовими актами;
не відповідають чинному законодавству.

XIII. Підготовка й подання актів на державну  реєстрацію до Мін’юсту
1. Державній реєстрації в Мін’юсті підлягають нормативно-правові акти будь-якого виду у випадках передбачених Положенням № 731.
2. Перелік актів, які не подаються на державну реєстрацію в Мін’юст передбачений Положенням № 731.
3. Уповноважений військовослужбовець чи працівник підрозділу правового забезпечення визначає, чи підлягає нормативно-правовий акт державній реєстрації, і перед його підписанням начальником УДО України вносить пропозиції щодо подання акта реєструючому органу шляхом проставлення на зворотному боці першого аркуша або в аркуші погодження проекту відповідної відмітки: «Підлягає державній реєстрації».
Спільно виданий акт подається на реєстрацію УДО України, якщо  УДО України є його головним розробником.
4.  Порядок та строки подання нормативно-правового акта, порядок узгодження із суб’єктами нормотворення та/або з іншими заінтересованими органами, а також перелік документів, що подаються разом з нормативно-правовим актом на державну реєстрацію до органів юстиції встановлюється Положенням № 731 та Порядком № 34/5.
5. Підрозділ правового забезпечення надає методично-правову допомогу головному розробнику з питань, які виникають під час проведення державної реєстрації нормативно-правового акта в Мін’юсті.
6. Незареєстровані Мін’юстом нормативно-правові акти УДО України, які зачіпають соціально-економічні, політичні, особисті та інші права, свободи і законні інтереси громадян, проголошені й гарантовані Конституцією та законами України, встановлюють новий або змінюють, доповнюють чи скасовують організаційно-правовий механізм їх реалізації, а також мають міжвідомчий характер, тобто є обов’язковими для інших органів виконавчої влади, а також підприємств, установ, організацій, що не входять до сфери управління УДО України, вважаються такими, що не набрали чинності.
7. Процедура здійснення державної реєстрації нормативно-правових актів здійснюється відповідно до актів законодавства та інших нормативно-правових актів про державну реєстрацію нормативно-правових актів.

XIV. Підготовка проектів законодавчих актів Верховної Ради України, актів Президента України і Кабінету Міністрів України
1. У разі, якщо законодавчим актом України, актом або дорученням Президента України чи Кабінету Міністрів України підготовку проекту акта покладено на УДО України, начальником УДО України (особою, яка здійснює його повноваження) або за його дорученням одним із заступників начальника УДО України визначається головний розробник такого проекту.
Підготовка проектів за власною ініціативою здійснюється згідно з вимогами цієї Інструкції.
2. Проекти актів та пов’язані з їх розробкою документи розробляються відповідно до вимог, що висуваються до підготовки відповідних документів згідно з Регламентом Верховної Ради України, Положенням № 970, Регламентом Кабінету Міністрів України, Правилами підготовки проектів актів Кабінету Міністрів України, затвердженими постановою Кабінету Міністрів України  від 06.09.2005 № 870, законами України «Про державні цільові програми» іншими актами законодавства, правилами нормопроектувальної техніки, викладеними у Методичних рекомендаціях Мін’юсту, цією Інструкцією та іншими нормативно-правовими актами з відповідних питань.
3. Головний розробник забезпечує проведення розгляду та оцінки підготовленого проекту акта відповідно до вимог розділу VIII цієї Інструкції, з особливостями встановленими цим Розділом, а також здійснює внутрішнє та зовнішнє погодження проектів з урахуванням пунктів 6 – 9 розділу ІХ цієї Інструкції та з урахуванням нормативно-правових актів зазначених у пункті 2 цього Розділу.
4. Після завершення погодження проекту акта головний розробник враховує обґрунтовані зауваження і пропозиції та готує супровідні документи до проектів актів:
Верховної Ради України – документи, встановлені статтею 91 Регламенту Верховної Ради України;
Президента України – документи, встановлені пунктом 8 Положення № 970;
Кабінету Міністрів України – документи, установлені параграфом 50 глави 5 розділу 4 Регламенту Кабінету Міністрів України.
Головний розробник надсилає до підрозділу правового забезпечення проект після його опрацювання та внутрішнього погодження в установленому цієї Інструкцією Порядку, та інші супровідні документи до нього для здійснення його юридичної експертизи та візування.
У разі необхідності головний розробник у встановлений підрозділом правового забезпечення строк надає електронні копії надісланих із проектом документів.
5. Проект візується начальником УДО України або особою, яка виконує його обов’язки, після чого:
проект акта Верховної Ради України надсилається УДО України суб’єкту, що має право законодавчої ініціативи, разом з супровідними документами та проханням щодо внесення цим суб’єктом проекту акта на розгляд Верховної Ради України в порядку, визначеному Регламентом Верховної Ради України;
проект акта Президента України вноситься УДО України Президенту України разом із супровідними документами в порядку, визначеному пунктом 8 Положення № 970;
проект акта Кабінету Міністрів України надсилається Президентові України, Прем’єр-міністру або члену Кабінету Міністрів України відповідно до компетенції разом з супровідними документами та проханням ініціювати його прийняття Кабінетом Міністрів України згідно з частиною першою статті 51 Закону України «Про Кабінет Міністрів України» та Регламентом Кабінету Міністрів України.
	6. Супроводження підготовлених в УДО України проектів, внесених на розгляд Верховної Ради України, Президента України чи Кабінету Міністрів України, здійснює підрозділ, що підготував проект, або підрозділ, визначений начальником УДО України чи особою, яка здійснює його обов’язки.
	Після візування проекту начальником УДО України або особою, яка виконує його обов’язки, головний розробник подає до підрозділу забезпечення службової діяльності у письмовій та електронній формах: 
	засвідчені копії проекту й супровідних документів до нього; 
	тези виступу щодо проекту для представника УДО України, який представлятиме проект у Верховній Раді України, при розгляді проекту Президентом України або у Кабінеті Міністрів України; 
	список військовослужбовців-розробників проекту та співвиконавців з інших державних органів із зазначенням номерів їх контактних телефонів. 

XV. Особливості опрацювання проектів актів, що надходять на погодження з державних органів, а також підготовки пропозицій щодо необхідності прийняття чи видання актів державними органами
1. Проекти актів, що надходять на погодження з державних органів, опрацьовуються самостійними структурними підрозділами УДО України, до компетенції яких належить вирішення питань, що регулюватимуться актами, або інтересів яких зачіпають відповідні акти. 
2. Документ, підготовлений самостійними структурними підрозділами УДО України за результатами опрацювання проекту нормативно-правового акта, а також документ, що містить нормотворчу ініціативу про необхідність прийняття чи видання нормативно-правового акта державним органом, візується керівником цього підрозділу і перед поданням керівництву  УДО України надсилається до підрозділу правового забезпечення для здійснення його юридичної експертизи та візування керівником підрозділу правового забезпечення або особою, яка виконує його обов’язки.
3. Перед доповіддю начальнику УДО України, особі яка виконує його обов’язки, пропозиції щодо необхідності прийняття чи видання  нормативно-правових актів державними органами погоджуються із заступником начальника УДО України згідно з розподілом повноважень.

Інструкція
про порядок ведення договірної роботи в Управлінні державної охорони України

І. Загальні положення
1. Інструкція про порядок ведення договірної роботи в Управлінні державної охорони України (далі - Інструкція) встановлює основні засади організації договірної роботи в Управлінні державної охорони України (далі – УДО України), а також механізм взаємодії окремих самостійних структурних підрозділів УДО України та їх структурних підрозділів при підготовці (складанні), погодженні, підписанні проектів договорів, реєстрації, виконанні та зберіганні договорів.
2. Дія Інструкції поширюється на договори УДО України, які укладаються відповідно до положень Цивільного кодексу України, у тому числі в порядку та на умовах, передбачених законодавством про публічні закупівлі.
3. Дія Інструкції не поширюється на міжнародні договори (угоди), договори (контракти), порядок укладення яких регулюється законодавством про працю чи про проходження військової та альтернативної (невійськової) служби.
4. У цій Інструкції терміни вживаються в такому значенні:
договір - це правочин, однією із сторін якого є УДО України, укладений за домовленістю двох або більше сторін і спрямований на встановлення, зміну або припинення цивільних прав і обов'язків;
відповідальний структурний підрозділ (ініціатор укладення договору) - це самостійний структурний підрозділ УДО України, до компетенції якого належить питання, що становить предмет договору;
особа відповідальна за контроль виконання умов договору - це особа, визначена керівником відповідального структурного підрозділу (ініціатор укладення договору) або особою, яка виконує його обов’язки;
заінтересований структурний підрозділ – це самостійний структурний підрозділ, який бере участь у погодженні проекту договору;
уповноважена особа – це військовослужбовець та/або працівник підрозділу забезпечення УДО України або іншого уповноваженого підрозділу, в тому числі Інституту, який відповідно до напрямку діяльності підрозділу визначений відповідальним за організацію та проведення конкретних процедур закупівель/спрощених закупівель у випадках, передбачених законодавством у сфері публічних та оборонних закупівель; 
контрагент - юридична чи фізична особа, з якою укладається договір.
5. Інструкція є обов'язковою для виконання військовослужбовцями та працівниками УДО України, які беруть участь у веденні договірної роботи.
6. Договори від імені УДО України укладаються в письмовій формі за підписом Начальника УДО України або особи, яка виконує його обов’язки, першого заступника, заступника Начальника УДО України (згідно розподілу повноважень), після візування проекту договору керівниками (особами, які виконують їх обов’язки, або іншими особами, у визначених цією Інструкцією випадках) заінтересованих структурних підрозділів УДО України, керівником (особою, яка виконує його обов’язки, або іншою особою, у визначених цією Інструкцією випадках) відповідального структурного підрозділу та/або уповноваженою особою. 
7. Договірна робота в УДО України повинна сприяти:
забезпеченню належного виконання договірних зобов'язань;
економії та раціональному використанню матеріальних, фінансових та інших видів ресурсів;
забезпеченню захисту і відновленню порушених майнових прав та інтересів УДО України;
зниженню неефективних витрат та усуненню причин і умов, що їх спричиняють;
підвищенню відповідальності структурних підрозділів під час ведення договірної роботи.
8. До договірної роботи належить:
підготовка проекту договору або розгляд проекту договору, що надійшов від контрагента;
погодження (візування) проекту договору заінтересованими структурними підрозділами;
підписання договору;
реєстрація та зберігання укладеного договору;
супроводження договору;
здійснення контролю за розрахунками та виконанням договірних зобов'язань.

ІІ. Порядок розробки, опрацювання та погодження (візування) проектів договорів, загальні вимоги до договорів
1. Договори, стороною в яких виступає УДО України, укладаються за результатами проведеної процедури закупівлі товарів, робіт та послуг, або у випадку якщо така закупівля не підпадає під вимоги законодавства про закупівлю товарів, робіт і послуг - за державні кошти, без проведення такої процедури та в інших випадках, визначених чинним законодавством.
2. В УДО України проект договору готує відповідальний структурний підрозділ (ініціатор укладення договору).
3. Проект договору може розроблятися будь-якою із сторін, що домовляються, крім випадків, передбачених законодавством.
4. У разі отримання проекту договору від контрагента, відповідальний структурний підрозділ (ініціатор укладення договору) та/або уповноважена особа в межах компетенції розглядає умови проекту договору, його економічну ефективність та доцільність.
відповідальний структурний підрозділ (ініціатор укладення договору) та/або уповноважена особа проводить попередню перевірку умов проекту договору, копій установчих документів контрагента за договором та інших документів, наданих контрагентом.
Під час укладання договору відповідальний структурний підрозділ (ініціатор укладення договору) та/або уповноважена особа перевіряє наявність у контрагента за договором, відповідно до установчих документів, права на провадження відповідного виду господарської діяльності та підпису його представника, а також наявність відповідних ліцензій, патентів, інших дозвільних документів на реалізацію товару, здійснення робіт, надання послуг (якщо законодавством передбачено обов'язковість їх отримання), а також інформацію про взяття на облік платника податків, про реєстрацію платника податку на додану вартість та про сплату єдиного податку тощо у відповідних державних реєстрах, до яких доступ відкрито.
5. Для опрацювання проекту договору (за результатами проведеного маркетингового дослідження), відповідальний структурний підрозділ (ініціатор укладення договору) та/або уповноважена особа забезпечує отримання від контрагента таких документів:
витяг з Єдиного державного реєстру юридичних осіб, фізичних осіб - підприємців та громадських формувань; 
копія документу(ів), яким підтверджується повноваження особи щодо права підпису проекту договору (договору);
копії свідоцтва про реєстрацію платника податку або витягу з реєстру платників єдиного податку.
Крім документів, визначених у пункті 5 розділу ІІ цієї Інструкції, до проекту договору додається маркетингове дослідження із усіма інформаційними матеріалами.
6. У разі проведення аукціону через електронну систему закупівель, до проекту договору додаються:
технічні вимоги до предмета закупівлі;
кваліфікаційні вимоги до учасника.
За результатами проведення аукціону, до договору додається рішення про визначення переможця.
В інших випадках укладання договорів від імені УДО України до договору додаються документи, що є підставою для його укладення (розпорядчий документ керівника установи, листування з порушеного питання тощо) 
7. Проект договору має відповідати таким вимогам:
відповідність законодавству;
логічна послідовність викладу;
відсутність суперечностей у тексті проекту договору;
доступність для розуміння.
8. Проект Договору повинен містити істотні умови необхідні для договору цього виду.
Істотними умовами договору є ті, що визначені законодавством або які необхідні для договору цього виду, а також усі умови, щодо яких за заявою однієї із сторін має бути досягнуто згоди, зокрема:
дата і місце його укладання;
найменування сторін;
предмет договору (найменування товарів, робіт, послуг), комплектність товару, характер виконуваних робіт (послуг, що надаються), із зазначенням коду державного класифікатора (у разі необхідності), їх відповідність науковим, технічним, економічним та іншим вимогам);
якість товару та гарантійні зобов'язання (у разі необхідності);
ціна договору (вартість товарів, робіт, послуг з урахуванням податків і зборів та обов’язкових платежів);
порядок здійснення розрахунків та строки поставки товарів, виконання робіт, надання послуг за договором;
зобов'язання (права та обов'язки) сторін за договором;
відповідальність сторін (у тому числі звільнення УДО України від відповідальності за порушення грошових зобов'язань у зв'язку з несвоєчасним відкриттям бюджетних асигнувань не з вини УДО України, а також несвоєчасним проведенням органами Державної казначейської служби України відповідних платежів);
обставин непереборної сили;
порядок врегулювання спорів;
строк дії договору, порядок внесення змін, умови розірвання договору та припинення його дії;
юридичні адреси сторін та банківські реквізити.
При укладенні договорів, які передбачають поставку (купівлю-продаж) товарів для потреб УДО України, місцем поставки товару є місцезнаходження відповідного приміщення УДО України або за домовленістю сторін договору інше обумовлене місце та вважається однією із істотних умов цього договору (під час дії правового режиму воєнного стану в України може не застосовуватись).
У визначених законодавством випадках договори про закупівлю товарів, робіт і послуг за бюджетні кошти із застосуванням попередньої оплати укладаються за рішенням Начальника УДО України або особи, яка виконує його обов’язки, першого заступника, заступника Начальника УДО України (згідно розподілу повноважень), за наявності детального обґрунтування нагальних потреб, фінансування витрат та гарантій виконання контрагентом своїх зобов’язань.
9. Крім умов, зазначених у пункті 8 розділу ІІ цієї Інструкції, договором можуть бути передбачені інші умови, погоджені сторонами, які не суперечать законодавству.
10. Невід'ємною частиною наданого для розгляду проекту договору можуть бути:
специфікація (у разі купівлі товару, із визначенням його комплектності);
протокол погодження договірної ціни та/або калькуляція кошторисної вартості з розрахунками відповідно до статей витрат;
графік виконання робіт (у разі необхідності);
технічні вимоги (у разі необхідності);
форма видаткової накладної із зазначенням комплектності товару та/або двостороннього акта; 
інша документація, що є невід'ємною складовою договору.
11. Усі договори, які укладаються від імені УДО України, за якими передбачене виконання грошових зобов’язань, особою відповідальною за контроль виконання умов договору та/або уповноваженою особою погоджуються з підрозділом планування, організації, проведення процедур публічних та оборонних закупівель, уповноваженим підрозділом з питань запобігання та виявлення корупції, фінансовим підрозділом та підрозділом правового забезпечення.
У разі необхідності, за рішенням керівництва УДО України, погодження проекту договору також здійснюється з іншими структурними підрозділами.
12. Проект договору направляється в електронній формі (з одночасним повідомленням підрозділу, якому його направлено) та/або у паперовій формі відповідальним структурним підрозділом (ініціатор укладення договору) та/або уповноваженою особою на опрацювання до інших заінтересованих структурних підрозділів.
Строк опрацювання проекту договору в кожному заінтересованому структурному підрозділі не повинен перевищувати двох робочих днів, починаючи з наступного дня після отримання такого проекту.
За наявності зауважень (пропозицій) до проекту договору, заінтересований структурний підрозділ на зворотньому боці останнього аркушу одного з примірників проекту договору викладає свої зауваження (застереження, пропозиції) або надсилає їх в електронній чи паперовій формі відповідальному структурному підрозділу (ініціатору укладення договору) для опрацювання та узагальнення.
13. Відповідальний структурний підрозділ (ініціатор укладення договору) та/або уповноважена особа погоджує (візує) один з примірників доопрацьованого, з урахуванням отриманих зауважень (пропозицій), проекту договору, а також додатки до нього та передає їх на погодження до заінтересованих структурних підрозділів.
Підрозділ правового забезпечення, погоджує (візує) проект договору, крім додатків до проекту договору, за наявності віз керівників всіх заінтересованих структурних підрозділів, у тому числі фінансового підрозділу, уповноваженого підрозділу з питань запобігання та виявлення корупції та підрозділу планування, організації, проведення процедур публічних та оборонних закупівель в межах їх компетенції, а у разі необхідності, такий проект договору також погоджується з іншими заінтересованими структурними підрозділами УДО України. Проект договору за підписом першого заступника, заступника Начальника УДО України (згідно розподілу повноважень), може погоджуватись (візуватись) заступником керівника підрозділу правового забезпечення, або уповноваженим керівником визначеного структурного підрозділу підрозділу правового забезпечення.
Після погодження (візування) проекту договору, стороною якого є                  УДО України, примірники проекту договору подаються відповідальним структурним підрозділом та/або уповноваженою особою на підпис Начальнику УДО України або особі, яка виконує його обов’язки, першому заступнику, заступникам Начальника УДО України (згідно розподілу повноважень).
14. Погодження проекту договору здійснюється шляхом проставлення візи на зворотньому  боці останнього аркушу одного з примірників проекту договору (додаток 1 до Інструкції).
15. Візи, зазначені в пунктах 13 та 14 розділу ІІ цієї Інструкції, повинні складатися з особистого підпису, дати, ініціала(ів) та прізвища посадової особи, яка погоджує (візує) проект договору.
16. Опрацювання та погодження проектів договорів здійснюється в такій послідовності:
1) відповідальним структурним підрозділом та/або уповноваженою особою –  у частині:
визначення предмета договору, із встановленням його технічних, якісних та кількісних характеристик;
приведення змісту договору у відповідність до його цілей, а також перевірки тексту договору на дотримання правил орфографії, стилістики і граматики українського ділового мовлення;
правильності арифметичних розрахунків у проекті договору та додатках до нього (протоколі погодження договірної ціни, калькуляції, специфікації тощо);
добросовісності виконання контрагентом попередніх договірних зобов’язань;
запобігання незаконному та неефективному використанню державних ресурсів тощо;
відповідності змісту договору оголошеній закупівлі.
Відповідальним структурним підрозділом та/або уповноваженою особою визначається вартість договору, яка не повинна перевищувати визначених на відповідні цілі бюджетних асигнувань, та на етапі укладання договору, може бути погоджено контрагентом на знак досягнутої згоди, про що, у разі необхідності, складається протокол узгодження договірної ціни;
2) підрозділом планування, організації, проведення процедур публічних та оборонних закупівель – у частині визначення предмета договору та очікуваної вартості закупівлі річному плану закупівель (або іншим планам, перелікам визначених чинним законодавством України), назви предмета закупівлі відповідно до державного класифікатора;
3) уповноваженим підрозділом з питань запобігання та виявлення корупції – у частині:
виявлення та запобігання конфлікту інтересів під час погодження проекту договору;
дотримання антикорупційного законодавства, стосовно наявності факторів, що сприяють або можуть сприяти вчиненню корупційних правопорушень, зокрема: відсутність чітких процедур прийняття рішення по ціні договору (незрозумілі обчислення окремих послуг за договором, відсутність ціни договору та відсильних пунктів по формуванню ціни, суттєво занижена або завищена ціна товару та послуг в порівнянні з існуючими середніми цінами, тощо); відсутність (або послаблення) в договорах відповідальності контрагентів УДО України у порівнянні з законодавчо визначеною межею;  інші фактори;
4) фінансовим підрозділом – у частині:
відповідності предмета договору кошторисним призначенням;
відповідності порядку здійснення оплати за договором, нормативно-правовим актам, що регулюють питання реєстрації, обліку та виконання бюджетних зобов’язань;
своєчасності та повноти перерахування податків і зборів (обов’язкових 
платежів) до відповідних бюджетів;
відповідності реквізитів замовника;
правильності арифметичних розрахунків у проекті договору та додатках до нього (протоколі погодження договірної ціни, калькуляції, специфікації тощо);
5) підрозділом охорони праці та пожежної безпеки – у частині погодження проектів договорів на виконання робіт та надання послуг на об’єктах УДО України щодо дотримання вимог чинних нормативно-правових актів з охорони праці та пожежної безпеки;
6) підрозділом правового забезпечення здійснюється правова оцінка проекту договору щодо: 
відповідності вимогам законодавства щодо дотримання належної форми договору;
наявності в договорі всіх істотних умов, які є необхідними для договорів певного виду;
відповідальності сторін договору в разі неналежного виконання чи невиконання умов договору.
Проведення правової оцінки додатків до проекту договору визначених пунктом 10 розділу ІІ, підрозділом правового забезпечення не здійснюється.
Підрозділ правового забезпечення може повернути без візування відповідальному структурному підрозділу (ініціатору укладення договору) та/або уповноваженій особі разом з відповідним обґрунтуванням проект договору, якщо його підготовлено з порушенням норм законодавства та вимог цієї Інструкції, для усунення недоліків та доопрацювання.
У разі необхідності, для забезпечення захисту інтересів УДО України, підрозділ правового забезпечення вправі витребувати у самостійних структурних підрозділів усі наявні документи та інформацію про контрагента, з метою їх аналізу та подальшого визначення умов договору, які зможуть зменшити ризики його невиконання (неналежного виконання). 
17. Подання відповідальним структурним підрозділом (ініціатором укладення договору)  та/або уповноваженою особою на підпис Начальнику УДО України, або особі, яка виконує його обов’язки, першому заступнику, заступникам Начальника УДО України (згідно розподілу повноважень) без попереднього погодження проекту договору заінтересованими структурними підрозділами не допускається.
18. Супроводження договору в частині підписання його контрагентом забезпечується відповідальним структурним підрозділом (ініціатором укладення договору) та/або уповноваженою особою.
19. Розбіжності, які виникають між сторонами під час підготовки проекту договору або укладення договору, розглядаються відповідальним структурним підрозділом та/або уповноваженою особою, які супроводжують договір, із залученням, у разі необхідності, представників відповідних самостійних структурних підрозділів УДО України.
У випадку наявності розбіжностей та заперечень щодо умов проекту договору, стосовно яких не можна досягти згоди шляхом усних домовленостей, сторона, яка одержала проект договору, складає та підписує оформлений у встановленому порядку протокол розбіжностей, який не пізніше 20-денного строку після одержання проекту договору у двох примірниках надсилає іншій стороні.
Протокол розбіжностей готує відповідальний структурний підрозділ (ініціатор укладення договору) та/або уповноважена особа у супроводі з підрозділом правового забезпечення.
20. Погодження та підписання протоколів розбіжностей та/або проектів додаткових договорів (угод) про внесення змін та доповнень до укладених договорів здійснюється особою відповідальною за контроль виконання умов договору та/або уповноваженою особою у порядку, передбаченому для погодження та підписання проектів договорів.
21. У проекті додаткового договору (угоди) до договору обов'язково зазначається:
номер, дата та місце укладення додаткового договору (угоди);
номер та дата укладення договору, до якого вносяться зміни або який планується розірвати;
найменування сторін за додатковим договором (угодою);
умови, які підлягають зміні або доповненню;
підписи уповноважених представників сторін;
печатки сторін (у разі наявності).
22. За наявності відмови з боку контрагента від зміни або розірвання договору, за необхідності, відповідальний структурний підрозділ (ініціатор укладення договору) та/або уповноважена особа для врегулювання спору в судовому порядку подає до підрозділу правового забезпечення службову записку з обґрунтуванням такої необхідності.

ІІІ. Реєстрація та зберігання договорів
1. Реєстрація та зберігання договорів здійснюється фінансовим підрозділом.
Керівником фінансового підрозділу визначається відповідальна особа за реєстрацію договорів та ведення Журналу реєстрації договорів за формою, наведеною в додатку 2 до цієї Інструкції.
2. Усі підписані сторонами договори та додаткові договори (угоди) реєструються в Журналі реєстрації договорів.
Передачу на реєстрацію примірників договору (додаткового договору (угоди)) здійснює відповідальний структурний підрозділ (ініціатор укладення договору)  та/або уповноважена особа не пізніше наступного робочого дня після підписання договору.
3. Для реєстрації разом із примірниками договору (додаткового договору (угоди) подаються оригінали додатків до договору (додаткового договору (угоди)), що є його невід'ємною частиною, та в разі наявності копії інших документів, що стосуються договору.
4. Реєстраційний номер договору складається з номера по порядку у відповідності до раніше зареєстрованих договорів у Журналі реєстрації договорів. 
У разі подання на реєстрацію примірників договору з присвоєними реєстраційними номерами контрагентів, номер реєстрації УДО України ставиться через дріб.
Додаткові договори (угоди) реєструються з присвоюванням порядкового номера такого додаткового договору (угоди) у відповідності до раніше укладених додаткових угод про внесення змін та доповнень до договору та через дріб реєстраційного номеру, визначеного в Журналі реєстрації договорів.
5. Після реєстрації договору (додаткового договору (угоди)) примірник договору з візами заінтересованих структурних підрозділів зберігається в фінансовому підрозділі, а інший примірник у контрагента. 
6. У відповідальному структурному підрозділі (ініціаторі укладення договору) та/або уповноваженої особи зберігаються копії договору (додаткового договору (угоди) та документів, зазначених у пунктах 6 та 10 розділу ІІ цієї Інструкції.
7. Додаткові договори (угоди) про внесення змін до укладеного договору зберігаються в фінансовому підрозділі разом з цим договором.
8. У разі необхідності отримання структурним підрозділом копій договорів (додаткових договорів (угод)), фінансовий підрозділ на підставі службової записки структурного підрозділу, підписаної його керівником, здійснює копіювання договорів (додаткових договорів (угод). Копіювання договорів, які містять інформацію з обмеженим доступом, здійснюється відповідно до вимог чинного законодавства. 

IV. Розрахунки за договорами
1. Розрахунки за договорами здійснюються в межах та за рахунок коштів, передбачених та затверджених у кошторисі УДО України на відповідний бюджетний рік.
2. Розрахунки за договором здійснюються на умовах, визначених у відповідному договорі.
3. У випадку невиконання або неналежного виконання договору контрагентом проводиться розрахунок штрафних санкцій, який здійснюється фінансовим підрозділом та відповідальним структурним підрозділом (ініціатором укладення договору). 
4. Про неналежне виконання договірних зобов'язань та наявність претензій до контрагента, відповідальний структурний підрозділ (ініціатор укладення договору) та/або уповноважена особа вносить письмові пропозиції Начальнику УДО України або особі, яка виконує його обов’язки чи його заступнику (згідно наданими повноваженнями) щодо проведення претензійної роботи.

V. Виконання та контроль за виконанням договорів
1. Супроводження договору та контроль за виконанням умов договору здійснює особа відповідальна за контроль виконання умов договору.
2. Приймання чи передача товарів (робіт, послуг) здійснюється особою відповідальною за контроль виконання умов договору та оформлюється видатковою накладною та/або двостороннім актом тощо, що складається сторонами, і є підставою для взаємних розрахунків.
Зі сторони УДО України акт та/або видаткова накладна тощо, погоджується (візується) особою відповідальною за контроль виконання умов договору. Акт подається на підпис Начальнику УДО України, або особі, яка виконує його обов’язки чи його заступнику (згідно розподілу повноважень).
У разі необхідності особа відповідальна за контроль виконання умов договору передає відповідальній особі на складі та/або матеріально-відповідальній особі товар на підставі відповідних документів. 
3. Договір вважається виконаним після поставки товару (виконання робіт чи надання послуг), оформлення первинних документів (видаткова накладна та/або двосторонній акт) та проведення проплат через Державну казначейську службу України, а в частині  взятих на себе зобов’язань - до повного їх виконання сторонами.
4. Особа відповідальна за контроль виконання умов договору здійснює контроль за дотриманням умов договору, строків виконання договірних зобов'язань та за своєчасним застосуванням штрафних санкцій у порядку, визначеному чинним законодавством.
У разі необхідності особа відповідальна за контроль виконання умов договору готує рапорт до Начальника УДО України, або особи, яка виконує його обов’язки чи його заступнику (згідно розподілу повноважень) за підписом керівника відповідального структурного підрозділу (ініціатора укладення договору)  та здійснює погодження з: 
фінансовим підрозділом з метою перевірки розрахунку нарахованих штрафних санкцій (у разі їх наявності).
підрозділом правового забезпечення з метою перевірки матеріалів для пред'явлення претензій до сторони (контрагента), якою було порушено умови договору, або звернення до суду.
5. Підготовка та направлення претензії до контрагента та/або до суду здійснюється підрозділом правового забезпеченням спільно із особою відповідальною за контроль виконання умов договору, та у разі необхідності, іншими заінтересованими самостійними структурними підрозділами.
VI. Відповідальність за ведення договірної роботи
1. Відповідальність за ведення договірної роботи: підготовку, погодження, укладення та виконання договорів, визначення предмета договору, із встановленням його технічних, якісних та кількісних характеристик, перевірку відповідності виконаних робіт (наданих послуг, поставлених товарів) умовам укладених договорів, достовірність складання накладних або актів приймання-передачі товарів (робіт, послуг) тощо, дотримання термінів виконання договору покладається на відповідальний структурний підрозділ (ініціатор укладення договору) з моменту підготовки проекту договору до повного його виконання.
2. Відповідальність за своєчасність здійснення розрахунків за договором, відповідність предмета договору кодам економічної класифікації видатків бюджету та кошторисним призначенням, розрахунок штрафних санкцій, своєчасність і повноту перерахування податків і зборів (обов’язкових платежів) до відповідних бюджетів покладається на фінансовий підрозділ.
3. Відповідальність за дотримання антикорупційного законодавства під час ведення договірної роботи покладається на уповноважений підрозділ з питань запобігання та виявлення корупції.
4. Відповідальність за відповідність предмета договору та очікуваної вартості закупівлі річному плану закупівель (або іншим планам, перелікам визначених чинним законодавством України), назви предмета закупівлі відповідно до державного класифікатора покладається на підрозділ планування, організації, проведення процедур публічних та оборонних закупівель.
5. Уповноважена особа несе персональну відповідальність за прийняті нею рішення і вчинені дії (бездіяльність) відповідно до законів України, за повноту та достовірність інформації, що оприлюднюється на веб-порталі Уповноваженого органу з питань закупівель, за порушення вимог, визначених законодавством та нормативно-правовими актами, у сфері публічних та оборонних закупівель.
6. Відповідальність за відповідність положень договору вимогам чинних нормативно-правових актів з охорони праці та пожежної безпеки покладається на підрозділ охорони праці та пожежної безпеки.
7. Відповідальність за відповідність договорів вимогам законодавства, покладається на підрозділ правового забезпечення.
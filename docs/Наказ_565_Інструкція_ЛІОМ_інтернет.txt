
Інструкція 
з організації роботи в мережі ЛІОМ-Інтернет в УДО України

Загальні положення
Ця Інструкція розроблена з метою організації роботи в мережі  ЛІОМ-Інтернет Управління державної охорони України (далі – УДО України) військовослужбовців (працівників) УДО України, визначає порядок надання доступу користувачам до інформаційних ресурсів ЛІОМ-Інтернет.
Терміни, що вживаються у цій Інструкції застосовуються в наступних значеннях:
адміністратор ЛІОМ-Інтернет (далі – адміністратор) – представник підрозділу інформаційних технологій, який здійснює створення, внесення змін, видалення облікових записів користувачів ЛІОМ-Інтернет, мережевих каталогів, надання та скасування віддаленого доступу до ЛІОМ-Інтернет;
аутентифікаційна пара – особистий логін та пароль користувача;
домен - іменована група засобів електронно-обчислювальної техніки та серверів, з’єднаних мережею передачі даних;
домен контролер – сервер, на якому міститься централізоване сховище облікових записів користувачів, засобів електронно-обчислювальної техніки та серверів домену, а також політика безпеки домену і правила розмежування доступу до його ресурсів;
засіб електронно-обчислювальної техніки (далі – ЗЕОТ) – персональний комп’ютер, інші машини для автоматичної обробки інформації, зв'язані з ними засоби зчитування і друкування інформації;
інформація з обмеженим доступом (далі – ІзОД) – конфіденційна, таємна та службова інформація;
кібергігієна - уміння, навички користування інформаційними технологіями, спрямовані на здійснення заходів щодо своєчасного виявлення, запобігання і нейтралізації реальних і потенційних кіберзагроз;
кіберзагроза - наявні та потенційно можливі явища і чинники, що створюють небезпеку життєво важливим національним інтересам України у кіберпросторі, справляють негативний вплив на стан кібербезпеки держави, кібербезпеку та кіберзахист її об’єктів;
ЛІОМ-Інтернет – локальна інформаційно-обчислювальна мережа, яка має засоби підключення до глобальної електронної комунікаційної мережі Інтернет;
матеріальний носій інформації з обмеженим доступом (далі – МНІОД) – жорсткі диски, дискети, flash-пристрої, CD/DVD-диски, тощо;
мережа Інтернет – глобальна електронна комунікаційна мережа, що призначена для передачі даних та складається з фізично та логічно взаємоз’єднаних окремих електронних комунікаційних мереж, взаємодія яких базується на використанні єдиного адресного простору та на використанні інтернет-протоколів, визначених міжнародними стандартами;
мережевий екран – мережевий пристрій, здатний контролювати та обмежувати мережеві дії, через який здійснюється взаємодія  ЛІОМ-Інтернет з мережою Інтернет;
підрозділ-заявник – самостійний структурний підрозділ УДО України, який подає заявку на підключення ЗЕОТ до мережі ЛІОМ-Інтернет, на відповідні дії з обліковими записами та/або ЗЕОТ;
підрозділ інформаційних технологій – структурний підрозділ УДО України, який забезпечує безперебійне функціонування, адміністрування та технічне обслуговування засобів електронно-обчислювальної техніки та обчислювальних мереж в УДО України, технічну підтримку користувачів.
Підключення ЗЕОТ до глобальної мережі Інтернет здійснюється із застосуванням засобів передачі даних від ЗЕОТ до мережевого екрану.
Для організації колективного доступу до мережі Інтернет, ЗЕОТ об’єднуються в ЛІОМ-Інтернет, яка являє мережу або локальний домен та має контрольоване (захищене) з’єднання з Інтернет-провайдером через мережевий екран.
Мережевий екран працює за правилами, що встановлюються в результаті адміністрування ресурсів ЛІОМ-Інтернет, та зберігає протокол дій користувачів при доступі до мережі Інтернет.

Порядок підключення ЗЕОТ до ЛІОМ-Інтернет та їх відключення
Організація підключення ЗЕОТ до мережі ЛІОМ-Інтернет здійснюється на підставі службової записки встановленого зразка (Додаток 1) за підписом керівника самостійного структурного підрозділу.
Службова записка повинна бути погоджена керівником режимно-секретного підрозділу УДО України та керівником підрозділу діловодства УДО України.
Підключення ЗЕОТ до мережі ЛІОМ-Інтернет не здійснюється в разі:
відсутності ЗЕОТ на бухгалтерському обліку УДО України;
відсутності технічної можливості виконати підключення ЗЕОТ до  ЛІОМ-Інтернет;
встановлення на ЗЕОТ неліцензійної операційної системи або системи, що не взаємодіє із домен контролером, а також у разі неможливості отримання доступу до ресурсів ЗЕОТ від ролі адміністратора;
відсутності на ЗЕОТ ліцензійного антивірусного програмного забезпечення, або встановленого на ЗЕОТ антивірусного програмного забезпечення, несумісного з системою централізованого керування антивірусним програмним забезпеченням, наявною в ЛІОМ-Інтернет.
Після отримання службової записки із позитивною резолюцією щодо підключення до мережі ЛІОМ-Інтернет, підрозділ інформаційних технологій сповіщає про це підрозділ-заявника (телефонним зв’язком, електронною поштою, системою електронного документообігу). За погодженням із підрозділом інформаційних технологій, підрозділ-заявник самостійно здійснює заходи з передачі ЗЕОТ до підрозділу інформаційних технологій.
Підрозділ інформаційних технологій, після отримання ЗЕОТ, за необхідності, здійснює заходи щодо підготовки ЗЕОТ для підключення до мережі ЛІОМ –Інтернет, а саме:
встановлення операційної системи;
встановлення антивірусного програмного забезпечення;
видалення облікових записів всіх користувачів операційної системи ЗЕОТ;
форматування розділів жорстких дисків.
У разі, якщо підрозділ-заявник здійснює власне забезпечення засобами електронно-обчислювальної техніки та програмним забезпеченням, дії, передбачені пунктом 4 розділу 2 цієї Інструкції виконує підрозділ-заявник за погодженням з підрозділом інформаційних технологій.
Переміщення ЗЕОТ, що підключений до ЛІОМ-Інтернет, із одного приміщення УДО України до іншого приміщення УДО України в межах одного структурного підрозділу дозволяється тільки на підставі службової записки встановленого зразка (Додаток 2). ЗЕОТ, які переміщені без виконання цієї вимоги можуть бути відключені від користування ЛІОМ-Інтернет адміністраторами.
Відключення ЗЕОТ від мережі ЛІОМ-Інтернет здійснюється за вказівкою начальника УДО України (особи, яка виконує його обов’язки) чи його заступника згідно з розподілом повноважень, або у разі відсутності службової необхідності використання такого ЗЕОТ на підставі службової записки за підписом керівника самостійного структурного підрозділу на ім’я заступника директора який контролює та координує службову діяльність підрозділу інформаційних технологій. У такому випадку, підрозділ інформаційних технологій вживає заходів щодо перерозподілу ЗЕОТ між підрозділами відповідно до їх цільового призначення та необхідної комплектації.
У разі виявлення ураження ЗЕОТ шкідливими програмами (вірусами та іншими засобами) в системі моніторингу кіберзагроз підрозділу інформаційних технологій або ДЦКЗ ДССЗЗІ України, ЗЕОТ відключається від мережі ЛІОМ-Інтернет засобами адміністрування, а також можливе блокування облікових записів користувача та ЗЕОТ, в яких було виявлення ураження або загрозу інформаційній безпеці.
За необхідності проведення більш детального аналізу, уражений ЗЕОТ підлягає вилученню для дослідження та знезараження. Вилучення відбувається у найкоротший термін після виявлення шкідливих дій та відключення ЗЕОТ від домену шляхом передачі підрозділом, в якому знаходиться ЗЕОТ до підрозділу інформаційних технологій.
Службові записки на підключення, переміщення, відключення ЗЕОТ від мережі ЛІОМ-Інтернет подаються виключно через систему електронного документообігу.

Порядок адміністрування облікових записів  користувачів ЛІОМ-Інтернет
Облікові записи користувачів створюються на підставі службової записки встановленого зразка (Додаток 3) за підписом керівника самостійного структурного підрозділу.
Адміністратор створює облікові записи та здійснює надання доступу до інформаційних ресурсів ЛІОМ-Інтернет.
Користувач особистим підписом засвідчує отримання аутентифікаційної пари та ознайомлення з Інструкцією в Журналі обліку облікових записів користувачів ЛІОМ-Інтернет (Додаток 4).
Облікові записи блокуються у випадках:
за вказівкою начальника УДО України (особи, яка виконує його обов’язки) чи його заступника згідно розподілу повноважень;
у разі звільнення користувача ЛІОМ-Інтернет на підставі листа-розрахунку, призначення до іншого самостійного структурного підрозділу або усунення його від виконання службових обов’язків за посадою (підпорядкування керівнику іншого підрозділу тощо) на підставі службової записки встановленого зразка (Додаток 3) за підписом керівника самостійного структурного підрозділу;
за відсутності активності по обліковому запису протягом року.
Заблоковані облікові записи відновлюються із зміненими правами доступу до інформаційних ресурсів ЛІОМ-Інтернет на підставі службової записки встановленого зразка (Додаток 3) за підписом керівника самостійного структурного підрозділу.

Порядок адміністрування мережевих каталогів загального доступу до файлів
Мережеві каталоги підрозділів створюються, знищуються на підставі службової записки встановленого зразка (Додаток 5) за підписом керівника самостійного структурного підрозділу, в якій зазначається назва, запланований об`єм мережевого каталогу, права доступу користувачів ЛІОМ-Інтернет до неї.
Доступ користувачів ЛІОМ-Інтернет підрозділу до мережевих каталогів підрозділу надається відповідно до прав, зазначених у службовій записці (читання, запис, або доступ заборонено).
За необхідністю, доступ до мережевого каталогу підрозділу та його об’єм може бути змінено, на підставі службової записки встановленого зразка (Додаток 5) за підписом керівника самостійного структурного підрозділу.

Порядок роботи користувачів в мережі ЛІОМ-Інтернет
До початку роботи в мережі ЛІОМ-Інтернет користувач зобов’язаний ознайомитись з цією Інструкцією та пройти інструктаж у підрозділі інформаційних технологій щодо особливостей роботи в мережі  ЛІОМ-Інтернет. 
Після інструктажу, користувач отримує у адміністратора власну аутентифікаційну пару (логін та стартовий пароль). Видача логіну та паролю засвідчується підписом у Журналі обліку облікових записів.
Для підвищення обізнаності користувачів ЛІОМ-Інтернет про кіберзагрози є обов’язковим проходження інструктажу з кібергігієни.
Відповідальність за зберігання та використання власної аутентифікаційної пари покладається на користувача.
Відповідальність за дотримання вимог цієї Інструкції та законодавства під час користування ЛІОМ-Інтернет покладається на користувача.
При першому вході до ЛІОМ-Інтернет під власним логіном, користувач зобов’язаний змінити початковий пароль та запам’ятати його.
Вимоги до паролю: довжина паролю має бути не менше восьми символів та складатися з букв верхнього та нижнього регістрів будь-якої розкладки клавіатури, цифр та спеціальних знаків. Забороняється використовувати пароль, що містить персональні данні користувача або його родини (прізвище, дата народження, ім’я, номер телефону тощо). Забороняється також використовувати пароль, який вже використовується для доступу до інших систем (включаючи особисті).
У разі, якщо аутентифікаційна пара користувача була втрачена або скомпрометована (є ознаки того, що вона стала відомою іншій особі або групі осіб), користувач зобов`язаний негайно доповісти про це адміністратору та керівнику структурного підрозділу. За вказівкою керівника підрозділу інформаційних технологій адміністратор може змінити аутентифікаційну пару, встановлюючи початковий пароль.

Обмеження при роботі в мережі ЛІОМ-Інтернет 
Дії користувача в ЛІОМ-Інтернет можуть бути обмежені адміністратором. Обмеження на роботу можуть накладатися по деяких інтернет-протоколах Інтернет провайдером.
З метою унеможливлення витоку ІзОД, а також проникнення на окрему ЗЕОТ, що має вихід в Інтернет, або в локальний простір  ЛІОМ-Інтернет комп’ютерних вірусів та шкідливих програм, на усіх ЗЕОТ, що мають підключення до ЛІОМ-Інтернет, забороняється:
використовувати зареєстровані МНІОД, а також обробляти або зберігати ІзОД, навіть при відключеному мережевому адаптері або мережевому кабелі;
відключати засоби антивірусного захисту або змінювати конфігурацію антивірусної програми, встановлену адміністратором;
без дозволу адміністратора перевстановлювати операційну систему або встановлювати додаткові операційні системи;
використовувати ЗЕОТ в якості шлюзу для підключення інших ЗЕОТ до Інтернет.
у будь-який спосіб здійснювати спроби самостійного підключення до мережі ЛІОМ-Інтернет чи відключення ЗЕОТ від неї;
використовувати ресурси ЗЕОТ ЛІОМ-Інтернет або мережі  ЛІОМ-Інтернет у протиправній діяльності;
здійснювати самостійне переміщення ЗЕОТ, що підключені до  ЛІОМ-Інтернет, із одного приміщення в інше;
використовувати ЗЕОТ, що підключені до ЛІОМ-Інтернет, в інших електронних комунікаційних мережах або за іншим призначенням;
використовувати іншу аутентифікаційну пару, окрім власної, для доступу до ЗЕОТ ЛІОМ-Інтернет;
передавати або повідомляти власну аутентифікаційну пару іншим особам, в тому числі адміністраторам, або зберігати її в незахищеному від стороннього доступу місці;
звертатися до внесених в санкційні переліки інтернет-ресурсів, онлайн-казино/букмекерських контор або їх дзеркал, порнографічного, еротичного та розважального характеру, а також сайтів, що пропагують застосування насильства, проституцію, торгівлю людьми та розповсюдження наркотичних речовин або таких, що заборонені законодавством України;
встановлювати на ЗЕОТ додаткове програмне забезпечення без дозволу адміністратора;
використовувати неліцензійне програмне забезпечення, особливо те, яке «активується» за допомогою сторонніх додатків, оскільки ці додатки зазвичай містять шкідливий код;
відкривати файли та посилання з особистої поштової скриньки, якщо відправник листа невідомий користувачу;
користуватись засобами децентралізованого розповсюдження файлів (наприклад – торрент-клієнти, інші P2P засоби);
надавати стороннім додаткам доступ до інформації (як того вимагають, наприклад, додатки деяких соціальних мереж);
використовувати ЗЕОТ з застарілими операційними системами (включаючи але не обмежуючись Windows XP, Windows 7), оскільки для них відсутні безпекові оновлення;
підключати до ЛІОМ-Інтернет ЗЕОТ, на яких не встановлено антивірус та засоби моніторингу діяльності шкідливого програмного забезпечення (EDR);
використовувати на ЗЕОТ програмне забезпечення виробників, які внесені до санкційного переліку РНБО (https://drs.nsdc.gov.ua/);
підключати особисті матеріальні носії інформації, та відкривати файли з них без попередньої перевірки антивірусними засобами.

Порядок надання та скасування віддаленого 
доступу до ЛІОМ-Інтернет
Віддалений доступ до ЛІОМ-Інтернет може бути наданий лише користувачу ЛІОМ-Інтернет на підставі рапорту встановленого зразка (Додаток 6) за підписом керівника самостійного структурного підрозділу.
 Віддалений доступ до ЛІОМ-Інтернет користувачу не надається у разі:
встановленого на ЗЕОТ неліцензійного програмного забезпечення, застарілої операційної системи або операційної системи, що не взаємодіє із домен контролером;
відсутності на ЗЕОТ антивірусного програмного забезпечення;
відсутності технічної можливості виконати віддалене підключення ЗЕОТ до мережі ЛІОМ-Інтернет.
Після отримання рапорту із позитивною резолюцією щодо надання користувачу віддаленого доступу до ЛІОМ-Інтернет, підрозділ інформаційних технологій сповіщає про це користувача (телефонним зв’язком, електронною поштою, системою електронного документообігу). За погодженням із користувачем, підрозділ інформаційних технологій здійснює перевірку ЗЕОТ користувача на відповідність пункту 2 розділу VII цієї Інструкції.
У разі позитивного результату перевірки ЗЕОТ, підрозділ інформаційних технологій здійснює встановлення необхідного програмного забезпечення, його налаштування, надає іншу необхідну інформацію для віддаленого підключення.


Скасування віддаленого доступу користувача до ЛІОМ-Інтернет здійснюється у разі:
за вказівкою начальника УДО України (особи, яка виконує його обов’язки) чи його заступника згідно розподілу повноважень;
у разі звільнення користувача ЛІОМ-Інтернет на підставі листа-розрахунку, призначення до іншого самостійного структурного підрозділу або усунення його від виконання службових обов’язків за посадою (підпорядкування керівнику іншого підрозділу тощо) на підставі рапорту встановленого зразка (Додаток 6) за підписом керівника самостійного структурного підрозділу;
за відсутності віддалених підключень протягом шести місяців;
виявлення порушень за результатами перевірки ЗЕОТ, наведених у пункті 2 розділу VIІ цієї Інструкції. Про такі випадки адміністратор доповідає керівнику підрозділу інформаційних технологій.
Порядок ведення контролю за дотриманням вимог Інструкції
Контроль за дотриманням користувачами мережі ЛІОМ-Інтернет вимог цієї інструкції покладається на підрозділ інформаційних технологій.
З метою перевірки виконання вимог законодавства щодо використання програмного забезпечення в УДО України, та інших нормативно-правових актів, адміністратор має право здійснювати доступ (віддалений доступ) до ЗЕОТ користувача.
У разі виявлення порушень, наведених у пункті 2 розділу VI, адміністратор здійснює заходи щодо блокування облікового запису користувача чи ЗЕОТ для доступу в ЛІОМ-Інтернет до усунення порушень. Про такі випадки адміністратор доповідає керівнику підрозділу інформаційних технологій.
У разі необхідності, підрозділ інформаційних технологій може ініціювати створення комісії для здійснення перевірки дотримання користувачами умов обробки та зберігання інформації, правил роботи в мережі ЛІОМ-Інтернет, а також знань користувачами розпорядчих документів УДО України, що регламентують роботу в мережі ЛІОМ-Інтернет.
До комісії можуть залучатися військовослужбовці підрозділу інформаційних технологій, режимно-секретного органу, підрозділу діловодства чи інших підрозділів, в залежності від виявлених адміністратором порушень.
